!> <<列子.汤问>>

伯牙善鼓琴，锺子期善听。伯牙鼓琴，志在登高山。锺子期曰：“善哉！峨峨兮若泰山！”志在流水。锺子期曰：“善哉！洋洋兮若江河！”伯牙所念，锺子期必得之。伯牙游于泰山之阴，卒逢暴雨，止于岩下；心悲，乃援琴而鼓之。初为霖雨之操，更造崩山之音，曲每奏，锺子期辄穷其趣。伯牙乃舍琴而叹曰：“善哉善哉！子之听夫志，想象犹吾心也。吾于何逃声哉？”
